Postmortem Kafkarator credentials logging 2024-11-13
====================================================

Hva har skjedd?
---------------

En intern systemapplikasjon i nais platformen, Kafkarator, har logget en feilmelding som inneholdt en komplett oversikt over alle tjenester som Nav kjører i produksjon hos den eksterne leverandøren Aiven.
Loggmeldingen inneholdt informasjon om hvordan applikasjoner skulle koble til tjenestene, inkludert brukernavn, passord og sertifikater.

Loggmeldingen var så stor (8.6MB) at den ble avvist av alle logginnsamlingsverktøy, og ble derfor ikke formidlet videre til andre systemer enn der den oppstod.
Etter innledende undersøkelser ble det klart at loggmeldingen ikke har vært tilgjengelig for andre enn medlemmer i Nais-teamet, som allerede har tilgang til denne informasjonen pga. behov knyttet til drift av platformen.

Det ble likevel levert avviksmelding, da det var mest flaks som gjorde at det ikke var mer alvorlig.



Iverksatte strakstiltak
-----------------------

Umiddelbart etter at det ble oppdaget ble applikasjonen endret til å logge en placeholder i stedet for den faktiske feilmeldingen på stedet i applikasjonen denne loggmeldingen kom fra, for å unngå at det skjer igjen.



Årsaksanalyse
-------------

Når et API-kall mot Aiven gjennomføres leses responsen inn i en buffer.
Uavhengig av innholdet i responsen kan det oppstå feil i nettverket som gjør at lesingen inn i bufferet rapporterer en feil (Connection reset, read timeout o.l.).
Dersom responsen er en 200 OK og inneholder alt den skal inneholde, men nettverket opplever en feil helt i slutten av responsen,
så kan resultatet være at Aiven SDK returnerer en feilmelding med hele responsen som innhold.

Siden feilmeldinger fra Aiven SDK ofte inneholder detaljer som er nødvendig for feilretting blir disse feilmeldingene som oftest propagert oppover callstack urørt inntil de "håndteres" ved å logge dem.

Siden feilen ikke ser ut til å ha skjedd flere ganger er det nærliggende at det er noen underliggende effekter som har utløst feilen, som for eksempel en timeout i nettverket.



Tiltak for å unngå at noe slikt skjer igjen
-------------------------------------------

* Legge inn en sjekk før vi logger feilmeldinger og droppe feilmeldinger som inneholder nøkkelfraser som "password", "private key" og "certificate".
* Innføre mer detaljert feilhåndtering som prøver å trekke ut relevant informasjon fra feilmeldingen fra Aiven SDK, fremfor å sende hele feilmeldingen videre oppover.



Tidslinje
---------

15:50 - Loggmeldingen blir oppdaget av en utvikler i Nais-teamet.
15:55 - Ytterligere team-medlemmer innvolveres for å undersøke omfanget av problemet.
15:58 - Første forsøk på å fjerne feilmeldingen blir lagt inn i koden, men rulles ikke ut pga. en feil i koden.
16:05 - Det avklares at loggmeldingen ikke er å finne i loggsystemene til Nav.
16:05 - Det avklares at loggmeldingen ikke har blitt formidlet videre til andre systemer enn der den oppstod.
16:20 - Det oppdages at første forsøk på å fjerne feilmeldingen ikke har blitt rullet ut.
16:23 - Fiks på feilen i koden (15:58) blir rullet ut, slik at feilmeldingen blir fjernet.
